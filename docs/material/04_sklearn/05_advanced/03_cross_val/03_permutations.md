# 4.5.3.3 - Permutation test score

La cross-validazione non è l'unico modo di valutare le performance di un classificatore. In particolare, esiste anche il *permutation test score*, implementato in Scikit-Learn mediante la funzione [`permutation_test_score`](https://scikit-learn.org/stable/modules/generated/sklearn.model_selection.permutation_test_score.html#sklearn.model_selection.permutation_test_score), che restituisce un valore rappresentante il p-value legato alla probabilità che le performance ottenute dal classificatore siano legate al caso.

In particolare, l'ipotesi nulla del test di permutazione è che il classificatore non sia in grado di sfruttare alcuna dipendenza statistica tra feature e label per ottenere una predizione corretta sui dati di validazione. Il test viene svolto calcolando $n$ diverse permutazioni casuali dei dati, rimuovendo le dipendenze tra le feature e le label; l'output è la frazione di permutazioni per la quale il punteggio di cross-validazione medio ottenuto dal modello è maggiore del punteggio ottenuto dallo stesso usando i dati originari. In tal senso, per ottenere risultati significativi, spesso si sceglie $n=100$, con $k$ compreso tra $3$ e $10$.

Un valore basso del $p$-value fornisce la prova statistica che il dataset contiene una vera dipendenza tra le feature e le label, e che il classificatore è stato in grado di utilizzarla per ottenere buoni risultati. Un valore alto di $p$-value, invece, può essere causato da una mancanza di dipendenza tra le feature e le label, o perché il classificatore non è stato in grado di usare le dipendenze presenti nei dati.