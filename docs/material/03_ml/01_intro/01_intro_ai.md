# 3.1.1 - Introduzione all'intelligenza artificiale

Partiamo dalla definizione che dà l'Enciclopedia Treccani dell'Intelligenza Artificiale (IA), ovvero:

!!!quote "Definizione di IA"
    L'Intelligenza artificiale è una disciplina che studia *se* ed *in che modo* si possono riprodurre i processi dei cervelli biologici mediante l'uso di un computer.

## Tipologie di Intelligenza artificiale

L'IA può essere classificata secondo tre diverse categorie.

### IA Ristretta (Debole)

L'IA Ristretta, anche detta Debole, è progettata per svolgere compiti specifici e limitati. Esempi classici includono:

* **Assistenti virtuali**, come Siri o Alexa, che rispondono a domande generiche o controllano dispositivi smart.
* **Sistemi di raccomandazione**, che possono essere implementati su piattaforme come Amazon, Spotify o Netflix, e che si concentrano sul suggerire all'utente prodotti, musica o prodotti.
* **Chatbot**, utilizzati per conversare con l'utente in ambiti specifici (come ad esempio quelli di assistenza per determinati siti) oppure generici (come ChatGPT).

### IA Generale (Forte)

Quello dell'IA Generale è un concetto al momento teorico che rappresenta un'intelligenza artificiale con capacità cognitive simili a quelle umane, e quindi in grado di comprendere, apprendere ed applicare conoscenze in contesti eterogenei. Attualmente (siamo nel 2025!) non esistono IA di questo tipo, anche se lo sviluppo di un'IA Forte è oggetto di diversi progetti di ricerca di frontiera.

### Superintelligenza

Il concetto di *Superintelligenza* è un *ipotetico* concetto di forma di IA in grado di superare l'intelligenza umana sotto ogni punto di vista. Questa forma di IA potrebbe avere delle capacità di auto-miglioramento, risolvendo problemi complessi che sono al di fuori delle capacità di comprensione umana. Tuttavia, al momento, questo concetto di IA è esclusivamente *fantascientifico*.

Una volta definita l'IA, possiamo definire un sottocampo della stessa, ovvero il [machine learning](02_intro_ml.md).
